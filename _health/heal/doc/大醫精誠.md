---
title: "大醫精誠（孫思邈）"
sequence: "101"
---

## 正文

- 作者：孫思邈

<p>
張湛曰：夫經方之難精，由來尚已。今病有內同而外異，亦有內異而外同，故五臟六腑之盈虛，血脈榮衛之通塞，固非耳目之所察，必先診候以審之。
而寸口關尺，有浮沉弦緊之亂；俞穴流注，有高下淺深之差；肌膚筋骨，有厚薄剛柔之異。
唯用心精微者，始可與言於茲矣。今以至精至微之事，求之於至粗至淺之思，豈不殆哉？
若盈而益之，虛而損之，通而徹之，塞而壅之，寒而冷之，熱而溫之，是重加其疾，而望其生，吾見其死矣。
故醫方卜筮，藝能之難精者也。既非神授，何以得其幽微？世有愚者，讀方三年，便謂天下無病可治，及治病三年，乃知天下無方可用。
故學者必須博極醫源，精勤不倦，不得道聽途說，而言醫道已了，深自誤哉！
</p>
<p>
凡大醫治病，必當安神定志，無欲無求，先發大慈惻隱之心，誓願普救含靈之苦。
<sub>『含灵之苦』本意是含着灵芝却满嘴苦味，因为灵芝的味道就是苦的。
灵芝，苦中有涩，涩中有甘，苦、涩、甘往往能解除人身的疾苦；『含灵之苦』寓意众生一切苦难。</sub>
<br/>
若有疾厄來求救者，不得問其貴賤貧富，長幼妍蚩，怨親善友，華夷愚智，普同一等，皆如至親之想。<br/>
亦不得瞻前顧後，自慮吉凶，護惜身命，見彼苦惱，若己有之，深心悽愴，勿避險巇，晝夜寒暑，飢渴疲勞，一心赴救，<br/>
無作工夫行跡之心，如此可做蒼生大醫，反之則是含靈鉅賊。<br/>
自古明賢治病，多用生命以濟危急，雖曰賤畜貴人，至於愛命，人畜一也。<br/>
損彼益己，物情同患，況於人乎？夫殺生求生，去生更遠，吾今此方所以不用生命為藥者，良由此也。<br/>
其虻蟲水蛭之屬，市有先死者，則市而用之，不在此例。<br/>
只如雞卵一物，以其混沌未分，必有大段要急之處，不得已隱忍而用之，能不用者，斯為大哲，亦所不及也。<br/>
其有患瘡痍下痢，臭穢不可瞻視，人所惡見者，但發慚愧淒憐憂恤之意，不得起一念蒂芥之心，是吾之志也。
</p>
<p>
夫大醫之體，欲得澄神內視，望之儼然，寬裕汪汪，不皎不昧，省病診疾，至意深心，詳察形候，纖毫勿失，處判針藥，無得參差，
雖曰病宜速救，要須臨事不惑，唯當審諦覃思，不得於性命之上，率而自逞俊快，邀射名譽，甚不仁矣。
又到病家，縱綺羅滿目，勿左右顧盼；絲竹湊耳，無得似有所娛；珍羞迭薦，食如無味；
醽醁（línglù）兼陳，看有若無。所以爾者，夫一人向隅，滿堂不樂，而況病人苦楚，不離斯須，
而醫者安然歡娛，傲然自得，茲乃人神之所共恥，至人之所不為，斯蓋醫之本意也。
</p>
<p>
夫為醫之法，不得多語調笑，談謔喧譁，道說是非，議論人物，炫耀聲名，訾毀諸醫，自矜己德，
偶然治瘥一病，則昂頭戴面，而有自許之貌，謂天下無雙，此醫人之膏肓也。
老君曰：人行陽德，人自報之；人行陰德，鬼神報之；人行陽惡，人自報之，人行陰惡，鬼神害之。尋此貳途，陰陽報施，豈誣也哉？
</p>
<p>
所以醫人不得恃己所長，專心經略財物，但作救苦之心，於冥運道中，自感多福者耳。
又不得以彼富貴，處以珍貴之藥，令彼難求，自眩功能，諒非忠恕之道。志存救濟，故亦曲碎論之，學者不可恥言之鄙俚也！
</p>


## 参考

- [大醫精誠](https://zh.wikisource.org/zh-hant/%E5%A4%A7%E5%8C%BB%E7%B2%BE%E8%AF%9A)
